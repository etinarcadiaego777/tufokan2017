+++
bandcamp = ""
date = "2018-05-29T15:43:48Z"
facebook = ""
gigDate = ""
images = []
location = ""
name = ""
soundcloud = ""
title = "Szabadimprovizációs zenei műhely"
videos = []
website = ""
youtube = ""

+++
– művészeti vezető Sőrés Zsolt  
  
Az immár negyedszer megrendezett szabad improvizációs zenei műhely idén is várja a résztvevőket a VI. Tű Fokán Művészeti Fesztiválon!   
  
A műhely zárókoncertjére 2018. július 1-jén kerül sor, ahol a résztvevők a budapesti fiatal kísérleti zenészekből és hangművészekből álló Dark Flow Ensemble tagjaival kiegészülve lépnek fel a Nagyszínpadon!  
  
\*  
A workshop a kortárs improvizatív zene mesterei – Derek Bailey, John Stevens, Keith Rowe, Eddie Prévost, John Butcher stb. – által kialakított metodológiák, valamint Sőrés Zsolt az elmúlt két évtized során gyűjtött saját tapasztalatai mentén kívánja bevonni az érdeklődőket a kotta nélküli, nem hagyományos játékmódokba, a valósidejű interpretációs technikák megteremtésének kísérletébe, valamint az „individuális-autentikus nyelv” mint a metazenei kommunikáció eszköztárának kialakításába.  
A metazenei érzékelésmód során a résztvevők megismerkedhetnek az „aurális zenével”, a sámánisztikus hangperformansszal, a párbeszéd és felfedezés dialektikájában létrehozható spontán és véletlen hangzások kialakításával, az improvizatív zene pszichoszociális vonatkozásaival (az „ego eltüntetése” igényével) „étoszával” és rítusával, valamint a csoportos improvizáció demokratikus működésével, a szabadimprovizáció és az alternatív valóságok kapcsolatával.  
  
Foglalkozni fogunk az improvizatív zenével, mint a valós idejű hangdizájnnal („tájképzenével”), mint zörejzenével, mint hangművészettel (sound art) és (fluxus) performansszal, az improvizációt meghatározó formazúzó technikákkal, az önmagát építő dramaturgiával és minden más működési területtel, kérdéssel, paradoxonnal, amely az improvizatív zene során a megváltozott tér-idő érzékelésünkkel kapcsolatban ill. az ebben való működésben felmerül. Az egyes műhelygyakorlatokat a reflexiók megbeszélésére, a történtek összefoglalására szolgáló beszélgetések kísérik.   
  
A műhelyre bármilyen előképzettséggel, hangszeres tudással rendelkező ill. autodidakta zenészeket, hangművészeket, előadókat és új kalandra vágyó, nyitott gondolkodású, hangművészet iránt érdeklődő nem zenész résztvevőket egyaránt várunk.